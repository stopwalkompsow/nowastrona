---
layout: post
title: "Jak zaadoptować terriera typu bull?"
excerpt: "Poniższy wpis to kompendium wiedzy o adopcji bullowatych. Dowiecie się z niego gdzie w Polsce można zgłosić się, by przygarnąć odpowiedniego dla siebie kompana w typie rasy amstaff, pitbull czy bullterrier."
thumbnail: "/img/blog/adopcjapitbulla.jpg"
---

![placeholder](https://stopwalkompsow.pl/img/blog/adopcjapitbulla.jpg)

Adopcja terriera typu bull, jak i psa każdej innej rasy, musi być odpowiedzialnym i przemyślanym wyborem. To nie tylko decyzja na wiele lat. Jeśli popełnimy błąd, może on wywołać u psa kolejną traumę, a nam przysporzyć dodatkowych kłopotów. Dlatego czworonoga musimy dobrać odpowiednio do naszych oczekiwań  i możliwości.

Poniższy wpis to kompendium wiedzy o adopcji bullowatych. Dowiecie się z niego również, gdzie w Polsce można zgłosić się, by przygarnąć odpowiedniego dla siebie kompana w typie rasy amstaff, pitbull czy bullterrier.  

## Adopcja amstaffa musi być przemyślana

Większość osób wie, że adopcje musi być dojrzałą decyzją. Niestety często chęci nie pokrywają się z możliwościami i nie zawsze możemy dać psu tak dużo, jak tego potrzebuje.
Jest sporo innych pytań, które należy sobie zadać przed adopcją psa, by dobrać czworonoga jak najlepiej do swojego stylu życia i możliwości. 

Przy adopcji pitbulli i innych terrierów typu bull, musimy zastanowić się nad tym:

- <em>Jaki jest mój tryb życia, jeśli mam rodzinę- jak aktywni jesteśmy, i ile czasu mogę poświęcić na psa i jego szkolenie?</em>

Dla aktywnych osób, które mogą pracować z psem często i mają do tego zapał, będzie odpowiedni nawet bardzo energiczny i wymagający pies. Dla innych adopcja psa żywiołowego będzie niewłaściwym wyborem i lepiej wybrać towarzysza spokojniejszego lub starszego. 

- Jakiego typu psa lubię: spokojny i opanowany czy wulkan energii? Czy mój tryb życia mu sprosta, czy członkowie rodziny mają podobne preferencje? 

Jeśli lubimy energiczne psy, to adopcja spokojnego, preferującego długi sen, psiego seniora nie będzie najlepszym rozwiązaniem. Każdy preferuje inne cechy psiej osobowości, dlatego też powinny być one dostosowane do indywidualnych preferencji, a nawet cech charakteru opiekuna. Ważne, aby wszyscy domownicy i przyszli współlokatorzy adoptowanego psa mieli podobne oczekiwania i wspólnie dokonywali wyboru. 

- Czy posiadanie dzieci powinno mieć wpływ na decyzję o adopcji terriera typu bull? 

Jeśli Waszym dzieciom ciężko przetłumaczyć, że pies może nie chcieć przytulania, to nie adoptujcie czworonoga, który obawia się dzieci, lub nie lubi być dotykany. Życie w takim stadzie ludzko- psim może okazać się dla rodziców nie tylko wyczerpujące psychicznie, ale również wręcz niebezpieczne dla dzieci. 

- Co z resztą zwierząt w domu, o ile je mamy? Czy moje psy lubią obce psy, jakie bardziej tolerują- małe czy duże, samce czy suki? 

Pamiętajmy o naszych pozostałych czworonogach, zarówno psach, jak i kotach. Pitbulle czy amstaffy mogą być po przejściach, mieć historię pogryzień psów, mogą również lubić  z nimi rywalizować, co może skończyć się agresją. Nawet jeśli Wasz pies kocha wszystkie inne, to nie znaczy, że inne pokochają jego. Zwierzęta trzeba ze sobą poznać i to nie jeden raz. W takiej sytuacji najlepiej adoptować pupila z domu tymczasowego, w którym były już inne psy. 

- Ile pieniędzy jestem w stanie wydać na psa, na jedzenie i weterynarza? 

To nie jest pytanie, które ma ocenić czy jesteście skąpi. Leczenie psa może kosztować kilkanaście tysięcy złotych, a czas spędzony u weterynarza może iść w długie godziny. Dodatkowo niektóre psy wymagają codziennych zabiegów leczniczych czy pielęgnacyjnych, które nie zawsze są przyjemne. Jeśli nie masz potencjalnie aż tyle pieniędzy i czasu, lepiej adoptuj psa, który jest w dobrej formie. Nie musisz przygarniać tego, który jest najbardziej chory i potrzebujący, jeśli może Cię to przerosnąć psychicznie i finansowo.

## Adopcja z fundacji i schronisk z wolontariatem

Terrierów typu bull do adopcji najlepiej szukać w fundacjach pomagających psom tych ras. Osoby tam pracujące mają doświadczenie i trafnie potrafią ocenić ich charakter, a często same są behawiorystami lub z nimi współpracują. Dodatkowo czworonogi z fundacji najczęściej żyją w domach tymczasowych, nie za kratami w schronisku, dlatego mogą pokazać swoją prawdziwą osobowość.

W fundacji dowiesz się, czy pies:
- miał sprawdzoną reakcję na koty,
- toleruje inne psy (lub jak się wobec nich zachowuje),
- lubi małe dzieci, a może lepiej dogada się z nastolatkiem,
- ma problemy behawioralne, a jeśli tak, to jakie i jak intensywnie trzeba będzie nad nimi pracować,
- cierpi np. na choroby przewlekłe i wymaga dalszego leczenia.

Terriera typu bull można również zaadoptować z dobrego schroniska z wolontariatem, gdzie oceniony został jego charakter np. w schronisku na Paluchu w Warszawie. Będziesz musiał(a) odbyć z psem kilka spacerów zapoznawczych i trochę się o niego postarać.

## Jak wygląda proces adopcyjny?

Jeśli mamy upatrzonego konkretnego psa, proces adopcyjny zazwyczaj rozpoczyna się od wysyłania do fundacji sprawującej nad nim opiekę ankiety adopcyjnej. Możesz również odezwać się do fundacji, czy to mailowo, czy telefonicznie, i opisać swoją sytuację. 

Jeśli będą mieli odpowiedniego dla ciebie psa, trzeba będzie odbyć wizytę zapoznawczą i odwiedzić czworonoga kilka razy. Pracownik fundacji może też odwiedzić Cię w domu i sprawdzić deklarowane warunki.

## Lista fundacji pomagających terrierom typu bull:
- [Fundacja AST](http://www.fundacja-ast.pl/)
- [Amstaffy Niczyje](https://www.facebook.com/Amstaffy.Niczyje)
- [Amstaff Azyl](https://amstaffazyl.pl/)
- [Podaj Łapę Bullom](https://www.podajlapebullom.pl/)
- [TTB Poznań](http://ttbpoznan.pl/)

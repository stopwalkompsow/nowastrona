---
layout: post
title: "Psie przyjaźnie, interakcje na psich wybiegach i w parkach"
excerpt: "Interakcje między psami, komunikacja i zawiązywanie relacji to skomplikowany temat do obserwacji, którym zajmują się wyspecjalizowani behawioryści. Nie jest łatwo dobrze odczytać wysyłane pomiędzy psami sygnały. Z tego wpisu dowiesz się jakiego rodzaju kontakty między psami są zdrowe i mogą być określane mianem przyjaźni, jakie zaś tylko na takie wyglądają."
thumbnail: "/img/blog/przyjaznie.jpg"
---

![placeholder](https://stopwalkompsow.pl/img/blog/przyjaznie.jpg)

Interakcje między psami, komunikacja i zawiązywanie relacji to
skomplikowany temat do obserwacji, którym zajmują się wyspecjalizowani
behawioryści. Nie jest łatwo dobrze odczytać wysyłane pomiędzy psami
sygnały, bardzo łatwo za to odnieść mylne wrażenie, źle odczytać emocje
psa i dychotomię relacji z drugim osobnikiem. Z tego wpisu dowiesz się
jakiego rodzaju kontakty między psami są zdrowe i mogą być określane
mianem przyjaźni, jakie zaś tylko na takie wyglądają lub są zupełnie
niepotrzebne.

## Czy psy zawiązują między sobą przyjaźnie?

Psy zawiązują między sobą bliskie relacje, mają też swoje sympatie i
antypatie. Nie każdy pies polubi się z innym, chociaż dobierając je
odpowiednio charakterem, mamy ogromne szanse, że będą się tolerować, a
nawet lubić. Dobieranie psów o identycznym charakterze może być dobrym
pomysłem, jeśli psy są spokojne, opanowane i zrelaksowane na co dzień, a
co najmniej jeden z nich jest już wyszkolony. Kiedy jednak obydwa psy są
reaktywne, łatwo pobudzają się bodźcami, a do tego nie przepadają za
towarzystwem obcych czworonogów, mogą się nie dogadać. Również
dobieranie psów w tym samym wieku, szczególnie jeśli chodzi o
dojrzewające samce, może być złym pomysłem. Najlepiej, jeśli charaktery
psów się równoważą, tak by jeden nie przytłaczał swoją energią drugiego.
Psy, które ze sobą nie mieszkają, nie tworzą stada i mają aż tak
głębokich relacji, mogą się lubić i przyjaźnić na przykład na spacerach.
Możemy to obserwować, chodząc do parku i spacerując wspólnie wśród małej
grupy znanych sobie psów i psiarzy.

## Czy pies musi się witać z każdym napotkanym psem?

Wbrew opinii wielu opiekunów, nasze pupile nie muszą witać się i
wchodzić w interakcje z każdym napotkanym psem. Nie wszystkie się ze
sobą dogadają, polubią, nie wszystkie też mają dobre umiejętności
komunikacyjne. Jeśli natrafią na siebie dwa niepewne, emocjonalne psy ze
słabymi zdolnościami do komunikacji, może skończyć się to bójką.
Niektóre mogą swoim wyglądem i zachowaniem przytłoczyć psy mniejsze i
mniej pewne siebie, co może skończyć się tragiczną w skutkach ucieczką i
pogonią. Dlatego miejmy zawsze na uwadze, że druga strona może z
jakiegoś powodu nie chcieć interakcji. Napotkany przypadkowo pies może
się bać, mieć za sobą traumatyczne przejścia, czy być w trakcie
treningu. Okażmy sobie życzliwość i weźmy psa na smycz pytając, czy mogą
wejść w interakcję. Jeśli natomiast okaże się, że druga strona nie
wyraża zgody, to pies nie ucierpi na tym, że nie przywita się z każdym
na spacerze.

Skutki nadmiernego witania się z obcymi psami

Czym może skutkować nadmierne witanie się z napotkanymi psami każdego
dnia? Stresem, frustracją, ale również chęcią wchodzenia w jeszcze
więcej przypadkowych interakcji, jeśli pies przejmuje w nich kontrolę i
czerpie z tego satysfakcję. Szczególnie jeśli między młodymi psami
dochodzi do zabaw. Może to skutkować nadmiernym skupianiem się na psach,
a nie na opiekunie czy wspólnej, zrelaksowanej eksploracji terenu.

Różnica w komunikacji psów dziko żyjących i miejskich

Obserwując, jak zachowują się psy żyjące na wsiach chodzące luźno lub
psy bezdomne mieszkające na ulicach państw, gdzie jest to normalne,
widzimy znaczącą różnicę między nimi a psami „właścicielskimi". Te
pierwsze raczej nie wchodzą w interakcję z każdym napotkanym psem,
często unikają się lub powąchają na chwilę i idą w swoją stronę. Psy
właścicielskie wyprowadzane do parków mają silną potrzebę witania się z
każdym psem, co wprowadza je w ekscytację podszytą często stresem.
Opanowanego i zrelaksowanego psa poznamy po tym, że nie ma potrzeby
ekstatycznego witania się z każdym innym psem na spacerze.

## Interakcje między psami na psich wybiegach - na co uważać?

Psie wybiegi to miejsce specyficzne i... niezbyt dobre dla psychiki
psów. Mimo chęci opiekunów i twórców wybiegów pełne są one
nieprawidłowości w psiej komunikacji i niebezpieczeństw. Przede
wszystkim przeszkody są ciężkie i twarde, a biegające psy mogą się
poważnie kontuzjować. Plac jest ogrodzony i jest to czasem jego plus,
jednak nie zawsze. Gdy mamy do czynienia z grupą bawiących się psów,
żaden z nich nie może po prostu sobie pójść i jest poniekąd zmuszony do
konfrontacji. Często możemy zaobserwować następującą sytuację - grupa
obcych sobie psów zapoznaje się i wschodzą w wymuszone interakcje na
zamkniętym terenie wybiegu. Ich charaktery i zdolności komunikacyjne są
różne i zwykle jeden z nich staje się ofiarą. Inne psy bawią się nim,
imitują polowanie, a dla nieświadomych opiekunów wygląda to, jak
przednia zabawa. Pieski ganiają się i mają ubaw. Niestety ten najsłabszy
właśnie próbuje bawić się, by przetrwać, a wsparcia od opiekuna nie
dostaje. Jest to bardzo złe dla psychiki takiego psa i jego relacji z
opiekunem. Jak zatem korzystać mądrze z wybiegu dla psów? Używaj
wybiegu, kiedy jest pusty lub kiedy możesz tam pobawić się z psem, by
nikt Ci nie przeszkadzał. Daj bawić się tam psu jedynie z psami, które
zna i z którymi mają dobrą i zrównoważoną relację nieopartą na szalonej
zabawie. Najlepiej, by nie była to duża grupa, a na przykład jeden
ulubiony kumpel z parku. Zawsze zwracaj uwagę na psa i nie bój się wyjść
lub poprosić o zabranie psa napastującego.

---
layout: post
title: "Treningi dla psów - ich różnorodność i po co je robić"
excerpt: "Każdy pies, szczególnie domowy, potrzebuje stymulacji i ruchu, a to może zapewnić mu trening: biegania, posłuszeństwa, pracy węchowej czy sportów kynologicznych pod okiem profesjonalisty. Co jest dla psa ważniejsze - ruch czy stymulacja umysłowa?"
thumbnail: "/img/blog/treningi.jpg"
---

![placeholder](https://stopwalkompsow.pl/img/blog/treningi.jpg)

Każdy pies, szczególnie domowy, potrzebuje stymulacji i ruchu, a to może zapewnić mu trening: biegania, posłuszeństwa, pracy węchowej czy sportów kynologicznych pod okiem profesjonalisty. Sprawdź, co jest dla psa ważniejsze - ruch czy stymulacja umysłowa i zobacz, jak możesz dzięki nim poprawić wasze wspólne funkcjonowanie. W poniższym artykule opisujemy różnorodność treningów dla psów i podpowiadamy, po co tak naprawdę je robić.

## Ruch a praca umysłowa - co jest dla psa ważniejsze?
 
Zarówno aktywność fizyczna, jak i rozwój umysłowy są ważne w życiu każdego psa. Niektóre z czworonogów mają większe potrzeby stymulacji psychicznej, a inne fizycznej, bo psy, tak jak i ludzie, różnią się charakterem. Zabieranie im możliwości stymulacji mózgu lub rozładowania emocji może powodować, że jego potrzeby nie zostają spełnione, a nagromadzona energia znajdzie ujście w inny sposób. 
 
Pies, którego potrzeby są zaniedbywane, może wykazywać problemy behawioralne oraz wyładowywać energię w sposób, który nie będzie się podobać opiekunowi - na przykład dokonując zniszczeń w domu. 
Teriery typu bull a aktywność fizyczna i psychiczna 
 
Teriery typu bull to psy silne, żywiołowe i mające mocne popędy. Kochają aktywność, rywalizację, uwielbiają zabawę, potrzebują stymulacji, wyzwań i możliwości rozładowania energii. Szczególnie widać to u młodych psów, a niezaspokojone potrzeby objawiają się agresją w stosunku do innych czworonogów, ciągnięciem na smyczy, niszczeniem w domu, ciągłym pobudzeniem w środku dnia i wieloma innymi problemami behawioralnymi.

## Zaspokojenie potrzeb fizycznych energicznego psa 
 
Niektóre psy są typowymi kanapowcami i najchętniej nie wychodziłyby z ogródka, szczególnie te starsze lub mające problemy z układem ruchu. Teriery typu bull raczej rzadko do nich należą. Jako psy silne i atletyczne powinny mieć dużo ruchu w postaci długich spacerów i dodatkowych aktywności jak zabawa czy szkolenie. 
Jak bawić się z terierem typu bull
 
Najlepszą zabawą, szczególnie dla teriera typu bull, będzie przeciąganie zabawki z opiekunem. Pozwoli to rozładować energię i jest zdrowe dla ciała, działa też jako silna nagroda i motywator np. za ładne przywołanie.  W zabawie takiej panować muszą odpowiednie zasady. Pies musi puszczać zabawkę na komendę i aportować ją do ręki z chęcią dalszego przeciągania się, a przewodnik powinien dawać mu zabawkę wygrywać, by pies nie poczuł, że coś traci. Jeśli masz z tym problem, koniecznie udaj się do trenera, który pracuje nad motywacją psów do zabawy. 


## Jak trenować i stymulować umysł psa
 
Stymulacja psiego umysłu jest równie ważna, jak wysiłek fizyczny, a jedno nie powinno istnieć bez drugiego. Często wysiłek fizyczny męczy psa na krótko, a po godzinie jest gotowy do dalszej akcji. Za to wysiłek intelektualny sprawia, że pies przesypia resztę dnia szczęśliwy i spełniony. Dlatego poleca się uczestnictwo z psem na kursach grupowych i treningach indywidualnych pod okiem profesjonalisty oraz ćwiczenie samodzielnie w domu. 
 
Pamiętajmy, że to przewodnik dyktuje warunki współpracy z psem i jednocześnie może okazać się najsłabszym ogniwem. Dlatego kursy grupowe i lekcje z trenerami są właśnie dla niego, aby nauczył się komunikacji z psem oraz tego, jak uczyć psa zachowań w sposób pozytywny i zrozumiały. 


## Co trenować z psem w domu na poziomie amatorskim
 
W treningu z psem liczy się przede wszystkim jego motywacja do pracy. To ona jest podstawą udanych lekcji, które będą zabawą, a nie przymusem. Te umiejętności pomoże rozwinąć trener psów metodami pozytywnych wzmocnień opartych na nagradzaniu pozytywnych zachowań, które chcemy utrwalać, bez używania awersji. 
 
Co zatem można trenować z psem samodzielnie lub z niedużą pomocą szkoleniowca? 
- psie sztuczki i różne zachowania z zakresu posłuszeństwa, np.: komendy “leżeć”, “siad”, “zostań”, przywołanie,
- fitness dla psów (tu przyda się pomoc zoofizjoterapeuty, który dobierze ćwiczenia i pokaże, jak je bezpiecznie wykonywać w domu),
- bieganie z psem (jedynie, jeżeli nie ma przeciwwskazań zdrowotnych),
- nosework i każdy rodzaj węszenia, np.: chowanie zabawek lub smakołyków w domu, długie spacery dekompresyjne po lesie, gdy pies chodzi na lince i węszy.


## Sporty kynologiczne - czy warto je trenować?
 
Sporty kynologiczne mogą być świetnym sposobem na wzmocnienie więzi na linii pies-przewodnik, wspólne spędzanie czasu i świetną, intelektualną zabawę, a także rozwój sprawności fizycznej. Mogą - o ile traktujemy psy etycznie i z szacunkiem, a sport i trening dostosowujemy do ich możliwości. 
 
Sporty kynologiczne mogą przyczyniać się do powstawania kontuzji, szczególnie te, które wymagają sprawności fizycznej. Pies musi być wtedy przygotowany do nich w specjalny sposób, być pod opieką fizjoterapeuty i ortopedy. Dlatego nie poleca się trenowania sportów kynologicznych wymagających dużego wysiłku fizycznego bez opieki trenera i lekarza weterynarii. 
 
Istnieją sporty kynologiczne, które mogą trenować psy mające problemy z układem ruchu np. dysplazję. Są to: nosework, czyli praca węchowa oraz Rally-O, czyli podstawowe posłuszeństwo. Możemy uczyć psa ciekawych, nieobciążających stawów sztuczek jak obroty, podawanie łapy, przynoszenie przedmiotów i wiele innych. 
 
Trenowanie sportów kynologicznych powinno odbywać się z zastosowaniem metod pozytywnych wzmocnień, pracy na motywacji i zabawie.

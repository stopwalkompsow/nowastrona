---
layout: post
title: "Okrucieństwo ze strony człowieka to dla psa trauma na całe życie"
excerpt: "Wywiad z prof. dr hab. Wojciechem Pisulą"
thumbnail: "/img/blog/pisula.jpg"
---

![placeholder](https://stopwalkompsow.pl/img/blog/pisula.jpg)

## Jakie są najważniejsze wyznaczniki dobrostanu psa?

To jest o tyle trudne pytanie, że zwierzę, które jest poważnie chore lub
ma urazy, zatrucia, różnego rodzaju wydarzenia uszkadzające organizm, ma
obniżony dobrostan. Na ogół lekarze weterynarii wiedzą, co wtedy robić.
Znajdują przyczyny i starają się je usunąć bądź poprawić funkcjonowanie
organizmu. Znacznie gorzej jest wtedy, kiedy nie ma oczywistych
przyczyn. I wtedy, gdy lekarz nie może określić, co zwierzęciu doskwiera
i czy w ogóle coś mu dolega, a widzimy, że zwierzę nie zachowuje się w
sposób, który by świadczył o jego wysokim dobrostanie. I tu się pojawia
pytanie: co to znaczy dobrostan? Co to znaczy, że zwierzę jest w dobrej
formie i cieszy się życiem? Można na to spojrzeć pod kątem hierarchii
popędów. Im bardziej podstawowy biologicznie popęd, tym trudniej go
zatrzymać. Najtrudniej jest zatrzymać apetyt na jedzenie, popęd
seksualny, agresję, reakcję na ból. Ale są popędy, które są znacznie
łatwiej zatrzymywane i hamowane, na przykład taki jak popęd ciekawości
lub zabawy. I to są często pierwsze wskaźniki obniżonego dobrostanu.
Pies w dobrym stanie, któremu nic nie doskwiera i na nic nie cierpi,
zwykle chce się bawić i eksplorować otoczenie. Innymi słowy,
antropomorfizując, posiada zdolność do cieszenia się życiem. W momencie
gdy taka aktywność zanika, to mamy podstawy sądzić, że coś się
niedobrego z tym zwierzakiem dzieje i coś zaczyna mu przeszkadzać.
Wskaźnikiem obniżonego dobrostanu jest na przykład zaniechanie higieny
ciała. Futro staje się zmierzwione, a sierść zaniedbana. Popędy
czystościowe, ciekawościowe, zabawa bardzo wcześnie dają informację o
tym, że dobrostan może być obniżony.

## Czym są zachowania eksploracyjne u psów?

Psy są węchowcami, więc ich zachowania eksploracyjne są wysycone przede
wszystkim poszukiwaniem bodźców zapachowych, a nie robią tego pozostając
w miejscu, tylko poruszając się. Czyli bieganie, myszkowanie, jak to
często nazywamy, połączone z węszeniem, nasłuchiwaniem, dotykaniem,
polizywaniem, podgryzaniem to jest cały zespół zachowań, które możemy
określić jako eksploracyjne.

## W wykładzie "Umysły innych zwierząt" powiedział Pan, że eksploracja i zabawa idą zawsze razem. Jak więc bawić się z psem, żeby było to dla niego rozwojowe?

Bardzo dobre pytanie. Po pierwsze nie należy unikać sytuacji
szkoleniowych. Dobrze zaprojektowane szkolenie jest zawsze korzystne dla
psa, bo wyzwala w nim aktywność, doświadczenia sprawczości, pewien
wysiłek poznawczy. Innymi słowy dobre szkolenie może być też dobrą
zabawą korzystną dla ogólnego rozwoju. Tak, żeby to było pewnego rodzaju
wyzwanie. Stąd na przykład pewne utrudnienia w tym, żeby, trzeba było
trochę popracować, żeby dostać jakiś smakołyk, rozwiązać jakąś zagadkę,
wykonać zadanie ruchowe. Wszystkie te pomysły są dobre dla stymulacji
rozwoju zarówno poznawczego, jak i ruchowego psa.

## Jak zmienia się psychika psa po przeżytej traumie, jaką jest dla niego udział w walkach psów lub doświadczanie okrucieństwa ze strony człowieka?

To są dwie różne sprawy. Walka jest, jakkolwiek by to źle nie
zabrzmiało, dosyć naturalną formą zachowania dla psa. Ona nie zdarza się
na szczęście zbyt często, ale nie jest to nic, co można by nazwać
patologią. Psy i wilki czasem ze sobą walczą. Agresja ma dla nas, ludzi,
spory ładunek aspektów nagradzających. Niestety potrafi być przyjemna. W
związku z tym trudno jednoznacznie powiedzieć, że udział w walce,
niezależnie o tego czy jest to walka zwycięska czy przegrana, jest
traumą. W trakcie walki mamy do czynienia z wyrzutem endorfin, de facto
ze znieczuleniem takiego zwierzaka. W takim bitewnym szale one nie
bardzo czują ból. Oczywiście jak dochodzi do poważnego zranienia, to te
efekty się kończą, natomiast to nie zawsze jest trauma jako taka.
Dlatego to jest problem i my jako opiekunowie psów doświadczamy tego, że
zachowania agresywne mają tendencję raczej do narastania niż do
wygaszania. Natomiast okrucieństwo ze strony człowieka jest rzeczywiście
odrębnym zjawiskiem. To jest bardzo trudne dla psa dlatego, że człowiek,
szczególnie opiekun, jest dla psa najważniejszym obiektem przywiązania.
Okrucieństwo ze strony opiekuna jest czymś, co można by porównać do
maltretowania własnego dziecka. Dziecko nie ma innego układu odniesienia
niż jego dorosły opiekun i podobnie jest z psem. Najbliższy temu
stworzeniu człowiek jest źródłem jego cierpienia. To niewątpliwie bardzo
trudna sytuacja. Doświadczenie pokazuje, że dla wielu psów trauma jest
obciążeniem na całe życie.

## Jakie są szanse na powrót takiego psa do normalnego funkcjonowania w społeczeństwie wśród innych psów i ludzi, w tym dzieci?

Trzeba rozdzielić te dwie sytuacje. Psy wykorzystywane do walk mogą być
niestety trwale zmienione pod względem repertuaru zachowania.
Resocjalizacja psa, który ma utorowane zachowania agresywne może być
bardzo trudna. Ja nie chcę powiedzieć, że jest niemożliwa. Jest wielu
opiekunów psów, którzy zajmują się ratowaniem psów z trudnych sytuacji i
mają na tym polu pewne sukcesy. Ale przeuczenie psa na to, żeby
realizował inną niż agresywna strategię zachowania może być bardzo
trudne. Wartość nagradzająca agresji jest bardzo silna w związku z tym,
że nagroda następuje szybko i jest w bezpośrednim związku z własnym
działaniem. To jest coś, co można porównać do zachowania nałogowego.
Wszyscy wiemy, że palenie szkodzi, ale rytuał palenia i natychmiastowa
nagroda z tym związana sprawiają, że odroczone negatywne konsekwencje w
ogóle nie wpływają na nasze zachowanie. Lepiej to wygląda jeśli chodzi o
doświadczenie okrucieństwa ze strony człowieka. Redukcja lęku u takich
psów i stopniowe, wygaszanie reakcji paniki, psychicznego cierpienia
związanego z interakcją z człowiekiem jest osiągalne. Wielu zwierzęcych
terapeutów ma tutaj znaczące sukcesy.

## Wśród osób badających proceder walk psów powszechne jest przekonanie, że nie da się wytrenować psa do
walki. Walczący pies musi mieć określone predyspozycje genetyczne, które
można jedynie wesprzeć warunkowaniem. Co Pan o tym sądzi?

Wszystkie psy mają wzorce zachowań agresywnych wbudowane w swoją specyfikę gatunkową.
Należą do tego samego gatunku. Genetyka zachowania dowiodła, że to, co
można ukształtować poprzez determinację pewnych predyspozycji
genetycznych, to pewne progi wyzwalania poszczególnych wzorców
zachowania. Wydolność, wytrwałość, ale nie same wzorce. W tym
stwierdzeniu jest więc część prawdy. Zarówno psy należące do ras
powszechnie uznawanych za agresywne, jak i psy należące do ras
powszechnie uważanych za łagodne mogą być tak poprowadzone w procesie
socjalizacji, by ukształtować te zwierzęta jako osobniki łagodne, nisko
agresywne lub wysoko agresywne. Rzeczywiście proces socjalizacji i
rozwoju ma ogromne znaczenie. Oczywiście nie chodzi tylko o
warunkowanie. Chodzi o znacznie szersze spektrum oddziaływań i
modelowanie, czyli wykorzystanie nauki poprzez naśladownictwo. Innymi
słowy socjalizacja i kształtowanie zachowania w toku rozwoju nie są
ograniczone do samego procesu warunkowania.

## Na ile trafnie psy potrafią odczytywać ludzkie emocje?

Proces udomowienia psa przebiegał w ścisłej interakcji z człowiekiem.
Jest olbrzymi front badań prowadzonych na psach towarzyszących, które
pokazują, że rzeczywiście psy czytają w nas jak w otwartej księdze.
Świetnie odczytują emocje. Potrafią dobrze odczytywać intencje. Mało
tego, potrafią śledzić nasz wzrok, czyli dzielić z nami uwagę. Myślę, że
nie popełnię wielkiego błędu, jeśli powiem, że pod tym względem to są
niezwykłe zwierzęta. Ich zdolności odczytywania naszych emocji, intencji
i stanów umysłów są absolutnie wybitne.

## Jakie znaczenie dla psów na gatunek, z którym wchodzą w relacje? Czym różnią się przyjaźnie pomiędzy nimi od ich relacji z człowiekiem?

To jest trudne pytanie, bo relacja z człowiekiem jest przede wszystkim
relacją bardzo długą. Ona przekracza czas życia psa. Najczęściej, choć
czasem bywa odwrotnie. Człowiek jest dla psa wyjątkowym obiektem
przywiązania. Bez wątpienia psy potrafią wchodzić w bardzo trwałe
relacje głębokiej przyjaźni pomiędzy sobą i tworząc tego rodzaju diady
albo triady. Ze względu na ponad trzydzieści tysięcy lat udomowienia
relacja z człowiekiem jest czymś wyjątkowym dla psów.

## W 2017 roku zaproponował Pan spojrzenie na relację człowiek-zwierzę z zastosowaniem teorii poziomów integracji. Dotyczyło to w szczególności świadomości oraz zachowań motywowanych ciekawością. Na czym polega to podejście?

Świat nie jest czarno-biały ani kategorialny. Bardzo wiele procesów
psychicznych daje się zorganizować w dosyć ciągły system narastającej
bądź malejącej złożoności. I jednym z narzędzi teoretycznych, które
pozwalają sobie radzić z tym problemem, jest teoria poziomów integracji.
Sądzimy, że istnieje umowna jednostka, jaką jest poziom integracji,
która organizuje elementy przynależące do poziomu niższego, ale nie jest
ich prostą sumą. Pewna nowa jakość jest dodana. Często analizowanym
przykładem może być tkanka. Składa się z komórek, ale nie jest ich sumą.
Żeby powstała tkanka musi pomiędzy tymi komórkami zajść pewna określona
relacja. Musi być dodana nowa jakość. Podobnie kiedy analizujemy poziom
zachowania mrówek i widzimy, że pojedyncza mrówka zachowuje się w
określony sposób. Ale gdy mówimy o zachowaniu mrowiska, rodziny, to
nagle się okazuje, że to jest inny poziom. To nie jest suma tych
jednostek, tylko dodana jest pewna nowa jakość. Co to jest świadomość?
Bardzo często mówi się o niej jako o pewnym systemie wiedzy o sobie.
Najniższym poziomem może być świadomość tego, że czuję ból. Wiem, że
mnie boli. Często określa się ten poziom jako świadomość sensoryczna.
Idziemy w górę. Wiem, że mnie boli. Wiem, że istnieję "ja" i "inni".
Wiem, że oni mogą mieć inne umysły, które inaczej postrzegają
rzeczywistość. I tak dalej. Różnie te poziomy mogą być definiowane. Sami
sobie, czyli ludziom, przypisujemy najwyższy poziom świadomości, który
zawiera w sobie też samoświadomość. Wiem, że "ja" to ja. Wiem, że są
inne "ja" i że każde "ja" może mieć inny sposób spostrzegania świata. W
przypadku zwierząt będziemy nieco ostrożniej posuwali się od dołu i
zadawali sobie pytanie: czy pies wie, że go boli? Pewnie się łatwo
zgodzimy, że tak. A czy możemy sądzić, że pies wie, że boli innego psa?
Albo czy pies wie, że nas coś boli? Nie mamy wątpliwości co do tego, że
psy reagują na nasze cierpienie. Ale czy jest to reagowanie ściśle
emocjonalne? Czy też jest pewien proces poznawczy zaangażowany w to, że
one są w stanie uświadomić sobie: my jesteśmy jednostką, która cierpi?
Sądzę, że to jest właściwy sposób patrzenia na sprawę. Nie chciałbym się
wdawać w rozstrzygnięcia, jaki poziom jest osiągany przez psy. Myślę, że
można przeprowadzić bardzo dużo ciekawych dyskusji, ale istotna jest
zasada, jaką będziemy sobie ustalać dla analizowania tego procesu
świadomości. W przypadku zachowań motywowanych ciekawością to jest
troszeczkę prostsze. Wiemy o tym, że nawet proste zwierzęta poszukują
informacji i można zbudować hierarchię złożoności poszukiwania tych
informacji. Od najprostszych reakcji kierunkowych, które polegają na
tym, że zwraca się część głowową w kierunku napływającej stymulacji i w
ten sposób ta informacja jest zdobywana, poprzez różnego rodzaju
zachowania aktywne, poszukiwawcze tych informacji, lokomocyjne, aż do
aktów poznawczych, które mogą być właściwe tym najwyżej zorganizowanym
gatunkowym. Teoria poziomów integracji pozwala na definiowanie poziomu w
jakim się poruszamy. Lubię ją i czasem ją rekomenduję, bo jest niezłym
narzędziem unikania prostych schematów analogii prowadzących do
antropomorfizacji. Na ogół są one dla zwierząt szkodliwe w ostatecznym
rozrachunku. Stąd moje przywiązanie do tego narzędzia.

## Prof. dr hab. Wojciech Pisula
Polski psycholog, profesor nauk humanistycznych w Instytucie Psychologii PAN, a wcześniej wieloletni pracownik Wydziału Psychologii Uniwersytetu Warszawskiego. Zajmuje się psychologią porównawczą, zachowaniami eksploracyjnymi zwierząt, reakcją na nowość oraz adaptacją do zmiany. Był członkiem Krajowej Komisji Etycznej do Spraw Doświadczeń na Zwierzętach w Ministerstwie Nauki i Szkolnictwa Wyższego w latach 2005--2013 oraz 2015--2019.

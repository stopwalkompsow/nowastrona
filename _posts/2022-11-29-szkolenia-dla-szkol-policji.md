---
layout: post
title: "Szkolenia w polskich Szkołach Policji"
excerpt: "Za nami pierwsze w Polsce specjalistyczne szkolenia dotyczące nielegalnych walk psów."
thumbnail: "/img/blog/szkolenia.jpg"
---

![placeholder](https://stopwalkompsow.pl/img/blog/szkolenia.jpg)

Za nami pierwsze w Polsce specjalistyczne szkolenia dotyczące
nielegalnych walk psów. Zorganizowaliśmy je we współpracy z krajowymi
Szkołami Policji oraz z ekspertami z Humane Society International (HSI)
- największej na świecie organizacji dbającej o dobrostan zwierząt. To
pierwszy i bardzo ważny krok na drodze do systemowego przeciwdziałania
temu okrutnemu procederowi.

## Prowadzący

Szkolenia w dniach 15-22 listopada były prowadzone przez dwoje ekspertów
z HSI, międzynarodowej organizacji walczącej o prawa zwierząt. Na nasze
zaproszenie do Polski przybyli Janette Reever -- zastępczyni kierownika
Zespołu Dochodzeniowego ds. Walk Zwierząt oraz Adam Parascandola --
wiceprezes Zespołu Ratownictwa Zwierząt. Oboje zaczynali od pracy w
amerykańskiej policji, a obecnie dzielą się swą wiedzą i wieloletnim
doświadczeniem prowadząc na całym świecie szkolenia dla organów ścigania
i agencji rządowych. Do współpracy merytorycznej włączył się również pan
prof. dr hab. Marek Kulik, kierownik Katedry Prawa Karnego i
Kryminologii oraz wicedyrektor Instytutu Nauk Prawnych UMCS w Lublinie.
Nagrany przez niego film na temat kwalifikacji prawnej walk psów został
udostępniony uczestnikom szkoleń. Obecność w Polsce amerykańskich
ekspertów umożliwiła nawiązanie szeregu kontaktów pomiędzy kierownictwem
szkół, kadrą naukową, słuchaczami, funkcjonariuszami, prokuratorami oraz
aktywistami działającymi w organizacjach społecznych, którzy w wielu
przypadkach jako pierwsi rozpoznają i zgłaszają przypadki znęcania się
nad zwierzętami.

## Tematyka szkoleń

W pierwszej części szkolenia prowadzący przedstawili specyfikę i
statystyki dotyczące różnych rodzajów okrucieństwa i przemocy, a także
przybliżyli badania na temat profili psychologicznych sprawców
przestępstw z użyciem przemocy, środowisk z jakich oni się rekrutują, i
wreszcie roli, jaką odgrywa dla nich dobór, hodowla, trenowanie i
wystawianie psów do walk. Korzystając ze swojego wieloletniego
doświadczenia oraz specjalistycznej wiedzy prowadzący podzielili się też
ze słuchaczami informacjami na temat związku walk psów z innymi
rodzajami przestępczości, w tym zwłaszcza zorganizowanej, takimi jak
handel narkotykami, nielegalne posiadanie broni, przestępstwa na tle
seksualnym, a nawet pedofilia i pornografia dziecięca. Niezwykle cenne
dla przyszłych i obecnych funkcjonariuszy policji były także praktyczne
wskazówki dotyczące czynności dochodzeniowo-śledczych i operacyjnych.
Uczestnicy szkoleń dowiedzieli się od prowadzących, na jakie ślady
powinni zwracać szczególną uwagę oraz w jaki sposób zabezpieczyć miejsca
zdarzeń i przedmioty nasuwające podejrzenia dotyczące udziału lub
organizacji walk psów. Ponadto otrzymali oni bardzo dużo bezcennych i
popartych doświadczeniem wskazówek dotyczących badań samych psów,
szczególnie w zakresie obrażeń mogących świadczyć o znęcaniu się nad
nimi, oraz wiele szokujących danych dotyczących polskiej specyfiki
omawianego zjawiska.

## Uczestnicy

Szkolenia spotkały się z bardzo dużym zainteresowaniem. Łącznie wzięło w
nich udział ponad 1200 osób. W szkoleniu w Wyższej Szkole Policji w
Szczytnie uczestniczyli: przedstawiciele kierownictwa Szkoły, jej
wykładowcy, studenci i słuchacze kursów oficerskich, a także lokalni
funkcjonariusze, przedstawiciele wymiaru sprawiedliwości oraz
szczycieńskiego oddziału Towarzystwa Opieki nad Zwierzętami. W ramach
transmisji online z prowadzącymi połączyli się także słuchacze kursów w
Szkole Policji w Katowicach, koordynatorzy Komendy Głównej Policji oraz
Komend Wojewódzkich realizujący zadania w obszarze ochrony zwierząt i
środowiska naturalnego, a także pracownicy naukowi Uniwersytetu
Warmińsko-Mazurskiego, Uniwersytetu Warszawskiego, Uniwersytetu w
Białymstoku, Akademii Sztuki Wojennej, Akademii Wojsk Lądowych oraz
University of Leicester. W Szkołach Policji w Słupsku i Pile
uczestniczyły dwie kolejne, liczne grupy zainteresowanych - łącznie
ponad 230 osób. Byli wśród nich wykładowcy szkół, słuchacze szkoleń
zawodowych podstawowych i specjalistycznych, funkcjonariusze Centralnego
Ośrodka Szkolenia Straży Granicznej w Koszalinie oraz Naczelnicy
Wydziałów Komendy Miejskiej w Słupsku. Wierzymy, że doświadczenia
zaczerpnięte przy organizacji szkoleń otworzą nam drogę do dalszych
działań mających na celu przeciwdziałanie nielegalnym walkom psów oraz
znęcaniu się nad zwierzętami. W tym celu planujemy podjąć dalsze kroki
mające na celu rozwój współpracy między organami ścigania, wymiarem
sprawiedliwości oraz organizacjami społecznymi.

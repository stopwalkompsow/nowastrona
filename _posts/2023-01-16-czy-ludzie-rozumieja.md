
---
layout: post
title: "Czy ludzie rozumieją psią mowę?"
excerpt: "Psia mowa jest dokładnie zbadana przez behawiorystów i naukowców. Sprawdź, co prubuje Ci powiedzieć Twój pies"
thumbnail: "/img/blog/ludzie.jpg"

---


![placeholder](https://stopwalkompsow.pl/img/blog/ludzie.jpg)

Kiedy byliśmy dziećmi, wielu z nas miało marzenie o rozumieniu psiej
mowy. Dr. Dolittle rozmawiający z psami, czy chociażby czas wigilijnej
nocy, kiedy to nasze pupile miały przemówić do ludzkim głosem, były
tylko dziecinnymi marzeniami. Niestety nadal wydaje nam się, że dopóki
pies nie zacznie mówić ludzkim głosem, nie dowiemy się, co myśli. To
nieprawda! Psia mowa, czyli sygnały, które wysyłają nam psy, mimo że
nadal przez opiekunów mylnie odczytywana, jest dokładnie zbadana przez
behawiorystów i naukowców. Sprawdź, co próbuje powiedzieć Ci Twój pies i
słuchaj go z otwartym umysłem.

## Sygnały uspokajające i sygnały stresu - podstawa psiej mowy

Tak zwane "sygnały uspokajające" zostały po raz pierwszy opisane w
literaturze behawioralnej przez Turid Ruugas w książce "Calming signals"
z 2005 roku. Psy wysyłają nam je ciałem i w ten sposób pokazują, że coś
im się nie podoba. Chcą rozładować napięcie w niekomfortowej sytuacji
lub pokazać dobre zamiary.

Sygnały uspokajające to:
- Oblizywanie nosa
- Ziewanie
- Przeciąganie się to próba rozładowania napięcia i pokazania, że wszystko jest w porządku
- Podchodzenie po łuku to oznaka pokojowych zamiarów w psiej komunikacji (Podchodzenie po linii prostej do drugiego psa jest bardziej konfrontacyjne)
- Węszenie przy pierwszym kontakcie to próba pokazania, że pies jest pokojowo nastawiony.

Sygnały stresu u psa
Poza oblizywaniem nosa i ziewaniem pies może pokazywać stres na inne sposoby np.:
- Zastyganie w bezruchu
- Mina przypominająca uśmiech, czyli najczęściej błędnie odczytywany psi komunikat, szczególnie w internecie
- Odwracanie wzroku i pokazywanie białek oczu
- Odwracanie całej głowy
- Podnoszenie jednej łapy
- Oszczekanie
- Dyszenie
- Nagłe pojawienie się łupieżu na skórze
Kiedy pieszczoty z psem nie są dla niego komfortowe, może zacząć dystansować nas np. przez odpychanie łapą czy lizanie naszego ciała.

## Dystansowanie człowieka przez psa

Wielu opiekunów psów mylnie odczytuje sygnały takie jak witanie się ze
wszystkimi ludźmi na ulicy czy w parku, skakanie na gości oraz dzieci.
Niestety w wielu przypadkach nie jest to oznaka radości i pałania
miłością do wszystkich, a próba zdystansowania danej osoby. Wychodzenie
jej naprzeciw i skoczenie na nią pozwala się psu poczuć pewniej i
uzyskać poczucie kontroli. Jest to sygnał dla danej osoby, że pies nie
ma ochoty, aby podchodziła ona np. do jego opiekuna czy do domu. Warto
przyzwyczajać psa i pokazywać mu, że wizyty gości są komfortowe, a on
może być w ich czasie zrelaksowany. W parku nie pozwalajmy wywoływać
takich interakcji z obcymi ludźmi, np. poprzez skupienie uwagi na sobie
czy ćwiczeniach.

## Czy szczekanie i wycie to psi język?

Szczekanie i wycie jest formą komunikacji, jednak oczywiście nie oznacza
to, że kryje się za tym jakiś złożony język przypominający ludzką mowę.
Gdy psy wyją, może oznaczać to, że nawołują swojego opiekuna lub innego
psa do siebie. Pokazują mu tym samym, gdzie są, przynajmniej jeśli
przełożymy zachowania wilków na psy. Szczekanie może oznaczać wiele
rzeczy np. ekscytację, strach, próbę przejęcia kontroli i dystansowania,
próbę samoobrony.

## Pies i dziecko - mity dotyczące komunikacji

Często oglądając słodkie filmiki w internecie z udziałem dzieci i psów,
możemy odnieść mylne wrażenie, że psy są z tych interakcji zadowolone.
Wielu opiekunom wydaje się, że pies kocha ich dziecko, podczas gdy wcale
tak być nie musi. Jednak człowiek nie widzi sygnałów stresu u psa, a ten
jest zbyt uległy, by przejść do sygnałów ostrzegawczych. Większość psów
wręcz nie cierpi przytulania i całowania ich pyska, obejmowania za szyję
i uścisków, a jest to coś, co dzieci wprost kochają robić. Jeśli do tego
pies wystosuje wtedy sygnał stresu taki jak "uśmiech" lub pokazuje gałki
oczu, wygląda dla nas słodko i zabawnie. Nic bardziej mylnego!

Wiele dzieci również kładzie się na psach i nawet golden retriever o
anielskiej cierpliwości, kiedy jego sygnały stresu są ignorowane, może
przejść do grożenia i gryzienia. Wróćmy więc do obserwacji naszego psa,
nauczenia się sygnałów stresu i uspokajających, by móc kontrolować
interakcje dziecka z psem.

Bardziej pozytywną interakcją będzie karmienie psa przez dziecko,
wspólne spacery z możliwością odejścia dla psa oraz stworzenie mu w domu
bezpiecznego miejsca wolnego od dziecka.

---
layout: post
title: "Psi węch"
excerpt: "Psi nos to potężna maszyna, której działanie ciężko nam sobie wyobrazić, bo jako ludzie odbieramy rzeczywistość innymi zmysłami. Poznaj sekrety psiego nosa i zobacz, czym różni się od ludzkiego."
thumbnail: "/img/blog/psiwech.jpg"
---

![placeholder](https://stopwalkompsow.pl/img/blog/psiwech.jpg)

Psi nos to potężna maszyna, której działanie ciężko nam sobie wyobrazić,
bo jako ludzie odbieramy rzeczywistość innymi zmysłami. Nos jest
kluczowym narzędziem w poznawaniu i analizowaniu świata, dlatego nie
można bagatelizować jego roli w szkoleniu i życiu z psem na co dzień.
Poznaj sekrety psiego nosa i zobacz, czym różni się od ludzkiego.

## Jak zbudowany jest nos psa

O psim nosie można myśleć jak o naszych liniach papilarnych, różnych dla
każdego człowieka. Nos składa się bowiem z wielu bruzd i pokryty jest
gruczołami śluzowymi. Dzięki tej wydzielinie cząstki zapachu przyklejają
się do nosa i przedostają do komór nosowych. Zwiększone węszenie
powoduje wytwarzanie się większej ilości śluzu. W komorach nosowych
cząstki zapachu dotykają nabłonków węchowych, w których znajduje się
większość komórek odpowiedzialnych za rozpoznanie zapachu.

## Psi nos kontra nos ludzki - różnice

Spróbujmy porównać psi nos do ludzkiego. Nasz nabłonek ma ok. 7 cm kw.
powierzchni, psi zaś ok. 390. Ludzki nos posiada około 5 milionów
receptorów, a psi nawet ponad 300 milionów. Można więc powiedzieć, że
nos psa jest 10 tysięcy razy bardziej czuły. A na pewno może rozpoznać
aż pół miliona zapachów. Czy umiemy sobie zatem w stanie wyobrazić, co
przeżywa pies w lesie lub nowym miejscu? Jak analizuje i odbiera świat?

Największą liczbę receptorów - ponad 300 milionów - posiadają psy rasy
bloodhound. Uznawane są za najlepiej węsząca rasę na świecie.
Najmniejszą liczbę receptorów i powierzchnię nabłonka mają rasy małe,
gdyż o powierzchni tej decyduje również wielkość nosa i długość kufy.

## Psi nos w służbie i życiu z człowiekiem

Psi nos ma ogromne możliwości, dla nas wręcz niewyobrażalne, jak
wyczuwanie zapachu insuliny lub wirusa COVID-19. Psy od lat
wykorzystywane są w pracy węchowej - w ratownictwie, szukaniu
narkotyków, zagrożonych gatunków oraz detekcji medycznej.

Musimy pamiętać o możliwościach węchowych, biorąc do domu psa,
szczególnie jeśli interesują nas rasy myśliwskie. Są one stworzone do
podążania za zapachem zwierzyny, a ich sposób myślenia i łańcuch
łowiecki poprzez selekcję hodowlaną nastawiony jest na tropienie. Jeśli
do mieszkania w bloku kupujemy np. psa rasy beagle, czyli typowego psa
myśliwskiego, i nie spełniamy jego potrzeb węchowych oraz ruchowych, nie
mamy prawa złościć się na niego, że nie słucha, nie przychodzi na
wołanie. W takich wypadkach nos i potrzeby psa zawsze zwyciężą.

## Jak psy analizują świat nosem

Często opiekunowie psów mówią, że te mają szósty zmysł - potrafią z
wyprzedzeniem wiedzieć, że ktoś się zdenerwuje, wyczuwają strach albo
subtelne nawet zmiany nastroju u ludzi. Nie ma w tym ani pierwiastka
magii. Pies oczywiście widzi, że nasze zachowanie się zmienia i całe
życie uczy się nas. Jednak również doskonale wyczuwa swoim nosem nasz
pot, hormony i zapach, jaki wydzielamy w różnych sytuacjach.

Dla ludzi najistotniejszym zmysłem jest wzrok i słuch, dla psów zaś
węch. Jako ludzie nie jesteśmy sobie zatem w stanie wyobrazić, jak
wygląda świat czytany nosem psa, gdyż jest to zbyt złożone w porównaniu
z tym, co odyczuwamy.

Psy nie wyczuwają bukietu zapachów. Dla nas konkretne perfumy to jeden
zapach. Pies czuje każdy składnik perfum osobno, a do tego zapach szkła,
plastiku i naskórka ludzi, którzy dotykali butelki. Psy potrafią w tym
samym momencie analizować inne zapachy osobno lewą i prawą dziurką nosa.
Niewidoczne dla nas miejsca na ziemi w lesie czy parku dla psa niosą
setki wiadomości, z których potrafią również odczytać czas, bo zapachy
mają również swoją intensywność, która maleje wraz z upływem czasu. Dla
nas wiatr może przynieść co najwyżej bukiet zapachowy np. perfum lub
zapach dymu, jeśli znajduje się w miarę blisko nas lub jego stężenie
jest ogromne. Natomiast d psiego nosa wiatr może przenieść malutkie
szczątki zapachu i to z odległości kilkudziesięciu metrów, których my
nie wyczulibyśmy nawet przykładając do nich nos.

## Jak wykorzystać węch psa do szkolenia

Szkoląc każdego psa, musimy pamiętać, że spełnienie jego potrzeb
węchowych jest absolutnie konieczne. Psy analizują świat nosem, dlatego
nie można odbierać im tej możliwości i wymagać, by tego nie robiły, a
jedynie szły grzecznie przy nodze na krótkiej smyczy. Poprzez węszenie
pies relaksuje się, ale jednocześnie męczy psychicznie w pozytywny
sposób. Oczywiście nie możemy pozwalać mu na gonienie zwierzyny w lesie,
ale można jego potrzeby węchowe spełnić na wiele innych sposobów.

Jedną z nagród w szkoleniu może być rozrzucenie smakołyków w trawie, by
pies musiał zdobywać je sam węsząc. To dobre ćwiczenie na koniec
treningu, kiedy chcemy, żeby pies się zrelaksował. Jeśli chcemy
skorzystać z darmowej maty węchowej, rozsypmy całą porcję psiego
jedzenia w trawie. Możemy również w nagrodę rzucać zabawkę, tak by pies
nie widział dokładnie, gdzie ląduje i musiał jej poszukać węsząc.

Nosework czy inne typy ćwiczeń węchowych to obecnie niezwykle popularne
psie sporty i warto wybrać się na takie szkolenie. Ich wielkim atutem
jest to, że są doskonałe dla psów każdej rasy i kundelków, dla szczeniąt
i seniorów, a także dla psów z problemami ortopedycznymi, które nie mogą
biegać czy chodzić na długie spacery.

Przede wszystkim jednak pamiętajmy, że każdy pies potrzebuje spokojnej,
wspólnej z opiekunem eksploracji nowych terenów. Jeśli Twój pies nie
wraca na wołanie, zapnij go na dłuższą linkę czy smycz typu flexi i udaj
się w nowe miejsca, najlepiej do lasu pozwalając mu swobodnie węszyć
przez kilka kilometrów spaceru.

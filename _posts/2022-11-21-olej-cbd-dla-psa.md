---
layout: post
title: "Olej CBD dla psa?"
excerpt: "Olejki CBD weszły szturmem na rynek suplementów dla ludzi, a obecnie coraz szerzej promowane są dla psów i kotów. Czy istnieją badania naukowe potwierdzające ich skuteczność? I jak właściwie działa olej CBD na psa?"
thumbnail: "/img/blog/cbd.jpg"
---

![placeholder](https://stopwalkompsow.pl/img/blog/cbd.jpg)

Olejki CBD weszły szturmem na rynek suplementów dla ludzi, a obecnie
coraz szerzej promowane są jako remedium na stres lub ból u psów i
kotów. Opiekunowie, którzy zmagają się ze zwyrodnieniami stawów, lękiem
czy atakami padaczkowymi swoich ukochanych czworonogów chcą dla nich jak
najlepiej, więc szukają również alternatywnych metod. Czy olej CBD jest
jedną z nich? Czy istnieją badania naukowe potwierdzające jego
skuteczność? Jak właściwie działa olej CBD i jak kupić produkt dobrej
jakości? Wszystko to wyjaśniamy w poniższym artykule.

## Czym jest olej CBD?

Psy tak samo jak i ludzie posiadają układ endokannabinoidowy, który
został rozwinięty już na wczesnym etapie ich ewolucji. Jest on między
innymi zdolny do przetwarzania kannabidiolu, składnika olejów CBD.
Dlatego właśnie zakłada się, że CBD może mieć wpływ nie tylko organizm
człowieka, ale i psa. Kannabidiol to najbardziej znany związek z grupy
fitokannabinoidów, jeden z ponad stu zawartych w liściach i kwiatach
konopi. CBD nie oddziałuje psychoaktywnie jak THC, może mieć za to
dobroczynne działanie przeciwbólowe, przeciwdrgawkowe lub przeciwlękowe.

Jak wytwarza się olej CBD? Wśród konopi najbardziej znane podgatunki to
konopie włókniste i indyjskie, i to te drugie są zabronione w naszym
kraju. Wszystko przez zawartość THC, czyli tetrahydrokannabinolu, dzięki
któremu w odpowiednim stężeniu konopie mają działanie narkotyczne.
Dopuszczalna zawartość THC, zależnie od kraju, to 0,2-0,3% (w suchej
masie). Dawka CBD odpowiednia dla naszych psów to według obecnej wiedzy
2-10 mg na kg. Pamiętajmy, że opierają się one na badaniach wykonanych u
ludzi i do tej pory nie było wystarczających badań klinicznych, by
potwierdzić działanie CBD na psach.

## Czy CBD w ogóle działa na psy?

Mimo że na temat działania CBD u psów prowadzono już badania, to nie ma
twardych dowodów na jego skuteczność w postaci badań klinicznych
wykonanych na dużej ilości osobników. Było też sporo niejasności, takich
jak jakość użytych olejów, transport przez producenta lub
zanieczyszczenie THC. Wszelkie badania potwierdzające działanie CBD były
przeprowadzane na małej grupie psów. Niemniej jednak wpływ CBD na
naszych czworonożnych pupili przy dłuższym stosowaniu preparatu na pewno
można nazwać obiecującym. Zainteresowanie tym produktem na rynku jest
tak duże, że badań powstaje coraz więcej i mają coraz większy budżet, co
pozwalać będzie na przetestowanie większej grupy psów i pewniejsze
wyniki.

## CBD dla psów z epilepsją

Dotychczasowe badania potwierdzają działanie przeciwpadaczkowe CBD u
ludzi, przynajmniej w niektórych rodzajach tej choroby, dlatego wyciąga
się wnioski, że kannabidiol może pomóc również psom. W jednym badaniu,
przy 16 testowanych psach, zaobserwowana była znaczna zmiana liczby
napadów drgawkowych (o 33%) u psów przyjmujących CBD, jednak porównując
to z grupą przyjmującą placebo, proporcje były podobne (20%). Niestety u
kilku psów zaobserwowano podwyższony poziom fosfatazy zasadowej, ale w
badaniach żółci nie wykazano toksycznego działania oleju CBD. (1) W
innym badaniu z udziałem 14 psów część z nich dostawała placebo, a część
CBD w wymaganej dawce 2mg/kg co 12 godzin przez 12 tygodni. Psy
przyjmowały również leki przeciwpadaczkowe typu ASM i okazało się, że
napady padaczkowe zostały nieco zredukowane. (2)

## Działanie przeciwbólowe i przeciwzapalne

Najlepiej potwierdzone działanie CBD dotyczy redukcji bólu stawów i
wzmożenia aktywności u psów ze zmianami zwyrodnieniowymi. (3)
Przeciwzapalne właściwości CBD zbadano również laboratoryjnie in-vivo u
psów, a rezultaty są bardzo obiecujące i skłaniają do dalszych badań.
(4) Inny projekt badawczy przeprowadzony przez Uniwersytet Cornella z
podwójną próbą i placebo wykazał również obniżenie bólu i wzmożenie
aktywności u psów przyjmujących CBD (5). Jest to zaledwie kilka
rzetelnych badań spełniających wymagania, dlatego zalecane są dalsze
testy na większej liczbie psów.

## Czy CBD pomaga w zwalczaniu agresji u psów?

Nie ma w tej chwili żadnych badań potwierdzających tezę, jakoby CBD
zmniejszało zachowania agresywne, lęk separacyjny lub miało działanie
przeciwlękowe u psów. Wnioski te pochodzą z dowodów anegdotycznych i
obserwacji ich opiekunów. Badania naukowe, które wskazują na takie
właściwości CBD, przeprowadzane były na ludziach i zwierzętach
laboratoryjnych takich jak myszy i szczury. Dlatego można przypuszczać,
że zadziałają również u psów, ale do wniosków trzeba podchodzić z dużą
dozą ostrożności. (6) Jako że CBD nie wykazuje jednocześnie negatywnego
działania, a skutki uboczne w postaci biegunki, wymiotów, osłabienia czy
chociażby podwyższenia enzymów wątrobowych są nieliczne, można uznać ten
preparat za bezpieczny. Niemniej jednak konieczna jest konsultacja z
weterynarzem, szczególnie jeśli pies cierpi na inne dolegliwości i
przyjmuje na stałe leki.

## Jak wybrać olej CBD dla psa?

Oleje CBD ze względu na szybko rosnącą popularność sprzedawane są pod
wieloma markami, a ich ceny są bardzo różne. W przypadku oleju
podawanego doustnie musimy pamiętać, że stężenie procentowe (lub ilość
CBD wyrażona w mg) będzie decydowała o ilości podawanego oleju. Bardzo
istotne są certyfikaty, dzięki którym znajdziemy potwierdzenie, że użyte
kannabinoidy wolne są od GMO, toksyn, metali ciężkich, pestycydów,
grzybów, pleśni i wielu innych szkodliwych dla organizmu składników.
Jeśli dostępnych certyfikatów nie ma na stronie, możemy poprosić
producenta o ich udostępnienie, na przykład mailowo. Zwróćmy szczególną
uwagę na sposób ekstrakcji CBD. Kupujmy raczej oleje ekstrahowane przy
użyciu CO2, co jest procesem bardziej skomplikowanym, droższym, ale i
lepszym dla finalnego produktu. Oleje CBD produkowane przy użyciu tej
metody mają dodatkowo inne kanabionoidy w swoim składzie, a także
flawonoidy, terpen czy Omega-3 i Omega-6. Co najważniejsze, nie
posiadają chlorofilu, czego nie można powiedzieć o olejach CBD
uzyskiwanych przy użyciu rozpuszczalników. Chlorofil, który wytwarza się
przy tym procesie, obniż jakość oleju. Rozpuszczalniki niszczą inne,
wymienione wyżej dobroczynne składniki i kanabinoidy. Dlatego olej tak
uzyskany ma duże stężenie czystego CBD, niższą cenę, ale brak mu innych
zalet. Pamiętajmy, że wysoka cena nie zawsze jest gwarantem jakości,
dlatego sprawdzajmy dokładnie powyższe aspekty, zanim kupimy olej dla
siebie lub psa.

## Zamienniki CBD

Możliwe pozytywne działanie CBD na organizm psa nie powinno zwalniać
opiekuna z konieczności leczenia jego schorzeń, na które istnieją
bezpieczne sposoby o naukowo udowodnionym działaniu. Jak inaczej niż
olejem CBD pomóc psu przy schorzeniach stawów, bólu, epilepsji czy lęku?
Przy chorobach stawów, stanach zapalnych i dolegliwościach bólowych z
układem ruchu podawajmy na stałe olej Omega-3 z certyfikatami jakości.
Kwasy EPA i DHA mają udowodnione naukowo działanie i wspomogą psa nie
tylko w walce z chorobami stawów i bólem, ale również wpłyną dobrze na
pracę mózgu, kondycję skóry, sierści i wiele innych aspektów
zdrowotnych. Małża nowozelandzka to źródło glikozaminoglikanów (GAG),
które są budulcem chrząstki i płynów stawowych. Można podawać ją nawet
szczeniętom w okresie wzrostu. Silne działanie przeciwbólowe i
przeciwzapalne przy dłuższym stosowaniu ma MSM lub czarci pazur. U psów
ze schorzeniami stawów lub starszych istnieje mnóstwo skutecznych
sposobów, które dobrać może ortopeda, np. specjalne zastrzyki
przeciwbólowe, które nie obciążają wątroby, zabiegi chirurgiczne,
iniekcje z kwasu hialuronowego do stawów, komórki macierzyste i wiele
innych rozwiązań mających potwierdzone naukowo działanie. Olej z kryla
antarktycznego zawiera antaksatycynę, która jest najsilniejszym na
świecie przeciwutleniaczem. Będzie chronić organizm przed powstawaniem
wolnych rodników i dostarczy kwasów EPA i DHA. Ma działanie nie tylko
przeciwzapalnie, ale może również działać przeciwnowotworowo. Wybierajmy
oleje w ciemnych butelkach szklanych, z certyfikatami jakości,
sprawdzajmy też stężenie EPA i DHA w danym preparacie.

## Leczenie psich chorób

Epilepsja u psa to skomplikowana choroba o wielu podłożach, ale warto
przy niej stosować odpowiednią dietę, nie używać chemicznych detergentów
do czyszczenia i przede wszystkim stosować się do zaleceń specjalistów
dotyczących leków przeciwdrgawkowych. Oczywiście są to silne leki
obciążające wątrobę, jednak i olej CBD w badaniach wykazywał u
niektórych psów podwojenie ilości enzymów fosfatazy zasadowej, dlatego
trzeba zawsze przedyskutować jego podawanie z lekarzem prowadzącym. Lęk
separacyjny i problemy o podłożu lękowym powinny być leczone przy pomocy
weterynarza, który przepisze leki pomagające psu funkcjonować i osiągnąć
spokój. Dzięki temu będzie można przeprowadzić z psem odpowiedni trening
z pomocą behawiorysty. Wspomaganie psa olejem z CBD może przynieść
również pozytywne efekty, ale nie powinniśmy poprzestawać jedynie na tym
preparacie.

Przypisy:

(1) Guiden M. Preliminary Data From CBD Clinical Trials 'Promising'
    (2018). Available online at: https://cvmbs.source.colostate.edu/
    preliminary-data-from-cbd-clinical-trials-promising/ (Accessed
    October 4, 2018). 14. Wooten SJ. Cornell Takes the Lead in
    Cannabidiol Research (2018). Available online at:
    http://veterinarynews.dvm360.com/cornell-takes-leadcannabidiol-research
    (Accessed October 4, 2018). McGrath
    https://avmajournals.avma.org/view/journals/javma/254/11/javma.254.11.1301.xml
    https://www.researchgate.net/publication/335377881\_Using\_Cannabis\_and\_Cannabidiol\_CBD\_Oil\_in\_Dog\_Training\_and\_Behavior\_Work
(2) https://www.frontiersin.org/articles/10.3389/fvets.2022.939966/full
(3) https://www.researchgate.net/publication/361310444\_Use\_of\_cannabis\_in\_the\_treatment\_of\_animals\_a\_systematic\_review\_of\_randomized\_clinical\_trials
(4) https://www.ncbi.nlm.nih.gov/pmc/articles/PMC8473042/
(5) Guiden M. Preliminary Data From CBD Clinical Trials 'Promising'
    (2018). Available online at: https://cvmbs.source.colostate.edu/
    preliminary-data-from-cbd-clinical-trials-promising/ (Accessed
    October 4, 2018). 14. Wooten SJ. Cornell Takes the Lead in
    Cannabidiol Research (2018). Available online at:
    http://veterinarynews.dvm360.com/cornell-takes-leadcannabidiol-research
    (Accessed October 4, 2018).
(6) https://www.researchgate.net/publication/353863455\_Cannabidiol-based\_natural\_health\_products\_for\_companion\_animals\_Recent\_advances\_in\_the\_management\_of\_anxiety\_pain\_and\_inflammation

Źródła:

https://www.akcchf.org/research/research-portfolio/2323.html
https://johndog.pl/blog/zdrowie/co-wiemy-o-konopiach-o-oleju-konopnym-i-cbd/
https://magwet.pl/34024,co-lekarz-weterynarii-powinien-wiedziec-o-produktach-z-konopi?page=3
https://www.cambridge.org/core/journals/animal-health-research-reviews/article/abs/use-of-cannabis-in-the-treatment-of-animals-a-systematic-review-of-randomized-clinical-trials/4F31AD85A0AAD674055A4F51337D2B96
https://cvmbs.source.colostate.edu/results-from-cbd-clinical-trial-to-assess-efficacy-on-seizure-frequency-in-dogs-encouraging/
https://www.akc.org/expert-advice/health/cbd-oil-dogs/
https://avmajournals.avma.org/view/journals/javma/254/11/javma.254.11.1301.xml
https://www.ncbi.nlm.nih.gov/pmc/articles/PMC8473042/
https://www.researchgate.net/publication/330288361\_US\_Veterinarians'\_Knowledge\_Experience\_and\_Perception\_Regarding\_the\_Use\_of\_Cannabidiol\_for\_Canine\_Medical\_Conditions
https://www.researchgate.net/figure/Perceived-side-effects-of-CBD-products-for-common-canine-medical-conditions\_tbl5\_330288361

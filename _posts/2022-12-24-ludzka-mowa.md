---
layout: post
title: "Czy psy rozumieją ludzką mowę?"
excerpt: "Wigilijna legenda mówi o tym, że o północy nasze zwierzęta mówią ludzkim głosem. W innej wersji tej opowieści w Wigilię Bożego Narodzenia zwierzęta rozmawiają z duchami zmarłych. Wielu z nas jako dzieci czekało z ekscytacją na ten moment, kiedy nasze zwierzę domowe wreszcie się odezwie. Czy się doczekaliśmy? Pies i człowiek egzystują obok siebie od tysięcy lat na zasadzie współpracy i wzajemnego wsparcia. Dzieląc ze sobą radości i trudy codzienności nauczyliśmy się siebie nawzajem. Czy psy rozumieją ludzką mowę? Jak odczytują nasze zachowania i sygnały, które im wysyłamy? I czy psy można nauczyć mówić?"
thumbnail: "/img/blog/ludzkamowa.jpg"
---

![placeholder](https://stopwalkompsow.pl/img/blog/ludzkamowa.jpg)

## Jak psy rozumieją ludzką mowę ciała i język?

Psy nie potrafią rozróżnić pełnych zdań, więc nie ma sensu mówić do nich
tak, jakbyśmy mówili do dziecka lub do siebie nawzajem. Natomiast psy
potrafią rozróżniać słowa i to w różnych kontekstach. Od nas zależy, jak
je pokażemy. Mogą to być komendy, ale także wyrazy używane często w
danym kontekście. Im więcej razy powtórzymy je w powtarzalnej sytuacji i
im więcej razy je wzmocnimy, tym szybciej pies je zrozumie.

Przykładem na tą prawidłowość może być wydanie psu prostej komendy
"siad". Dajemy mu za to często nagrodę, np. smakołyk. Szybko wzmacniamy
więc nagradzane zachowanie i pies wie, że słowo "siad" oznacza daną
czynność. Wzmocnieniem może być nie tylko jedzenie czy zabawa, ale
wszystko, co pies lubi. Pies może nauczyć się słowa "spacer", kiedy
będziemy wypowiadać je przed każdym spacerem albo "biegaj" zanim
odepniemy smycz.

Psy świetnie rozumieją napięcie w głosie i wiedzą, kiedy je chwalimy, a
kiedy jesteśmy nastawieni negatywnie. Widzą również naszą mowę ciała,
której możemy dużo używać w trakcie treningu, chociażby chodzenia na
smyczy. Gdy nie chcemy, żeby pies wszedł na przykład do kuchni i
zatarasujemy mu drogę ciałem, doskonale zrozumie, o co nam chodzi.

## Kiedy psy odczytują nasze zachowania inaczej, niż byśmy tego chcieli?

Mimo że psy świetnie odnajdują się w ludzkim świecie, jest wiele
zachowań, które odczytują inaczej niż my. Często to, co dla nas jest
pozytywne, dla nich może być wręcz bardzo nieprzyjemne.

Jedną z takich czynności jest patrzenie się głęboko w oczy lub dodatkowe
pochylenie się nad psem. Wiele osób nie rozumie, że dla psów jest to
bardzo konfrontacyjne i dominujące zachowanie. Kiedy przypadkowy
przechodzień lub dziecko podchodzi do psa, pochyla się nad nim, potem
głęboko patrzy mu w oczy i zaczyna mówić pełnymi zdaniami, to pies nie
czuje się z tym komfortowo. Osoba taka może zostać obszczekana, a co
sympatyczniejsze psy będą poprzez skakanie lub pozorną radość próbowały
się zdystansować. Spokojniejsze psy będą to tolerować, ale czy lubić?

Innym negatywnym zachowaniem może być przytulanie pyska psa, dotykanie
jego głowy, całowanie po pysku. W świecie ludzi to oznaka uczucia,
niestety w przypadku psów mogą sobie na to pozwolić tylko opiekunowie
mający głęboką więź z czworonogiem, i to nie każdym.

Podchodzenie do psa na wprost to również konfrontacyjny sygnał, który w
świecie ludzi jest zupełnie normalny, dlatego jeśli obcy pies się nas
obawia, lepiej podejdźmy do niego po łuku.

Wielu opiekunów psów uważa, że pupil ich nie słucha, że mówią mu jedno,
a on robi drugie. Psy zachowują się tak właśnie dlatego, że świetnie
słuchają i analizują. To my uczymy ich inaczej, niż nam się wydaje.
Przykładem może być sytuacja, gdy opiekun rzuca imię psa na wiatr. Kiedy
pies zjada śmieci, ten krzyczy imię np. "Kajtek, nie ruszaj". Kiedy pies
wskakuje na blat opiekun mówi "Kajtek zejdź ze stołu". Kiedy pies bawi
się z czworonożnymi kumplami, opiekun znowu krzyczy "Kajtek", ale pies
nie przychodzi. Potem opiekun skarży się, że pies nie przychodzi
natychmiast, kiedy ten woła go po imieniu. Z czym zatem Kajtek miałby
kojarzyć to słowo? Kompletnie z niczym i ze wszystkim. Co mądrzejsze
czworonogi jakoś radzą sobie w tym informacyjnym chaosie, nie każdy
jednak jest tak sprytny. Dlatego trening z jasnymi zasadami i
wzmocnieniami pewnych słów to podstawa dobrej komunikacji.

## Ile słów mogą nauczyć się psy?

Psy mogą nauczyć się rozróżniać wiele słów, a przykładem na to jest [border collie Chaser](https://www.npr.org/sections/thetwo-way/2011/01/11/132839704/good-dog-border-collie-learns-more-than-1-000-words#:~:text=A%20border%20collie%20named%20Chaser,of%20more%20than%201%2C000%20objects),
który zna aż 1022 wyrazów. Psy mogą nauczyć się średnio 150-250 słów. To
tyle samo, co dwuletnie dziecko i stąd wzięło się stwierdzenie, że [pies ma umysł dwulatka](https://www.masterclass.com/articles/how-many-words-can-a-dog-learn).

Dlatego jeśli chcemy dobrze komunikować się z psem, możemy również uczyć
go znaczenia słów i to nie tylko poprzez naukę komend, które wzmacniamy
smakołykiem. Również w codziennym życiu możemy pomóc kojarzyć psu słowa
z zachowaniem. Mogą to być prozaiczne rzeczy jak picie wody, posiłek,
wyjście na dwór, odpoczynek, zabawa. Mogą to również być rzeczy bardziej
skomplikowane jak nawet opisywanie części ciała lub nastroju. Im więcej
razy je wypowiemy w danym kontekście, tym lepiej. Po co właściwie
mielibyśmy to robić? Okazuje się, że możemy nauczyć nasze psy... mówić!

## Czy psy mogą mówić?

Tak, psa można nauczyć mówić. Odkrycia tego dokonała Christina Hunger i
opisała je w wydanej w 2021 roku książce ["How Stella Learned to
Talk"](https://lubimyczytac.pl/ksiazka/4979521/how-stella-learned-to-talk).
Christina pomagała autystycznym, niewerbalnym dzieciom nauczyć się
mówić, a droga do tego wiodła poprzez specjalne przyciski. Pod każdym
przyciskiem nagrane było słowo. Metody ich nauki zastosowała na swoim
psie Stelli. Suczka przeszła od prostych słów do tworzenia pełnych zdań,
którymi nauczyła się wyrażać nawet swoje uczucia.

Stella zaczęła przygodę od 3 przycisków z nagranym głosem opiekunki.
Jeden do jedzenia, drugi do wody, a trzeci do wyjścia na dwór. Za każdym
razem, gdy Christina ją karmiła, dawała jej wody lub wychodziła na
spacer, naciskała odpowiedni przycisk. Potem kilka razy powtarzała dane
słowo i jeszcze raz naciskała przycisk, aby dokładniej utrwalić je w
danym kontekście. Po kilku miesiącach suczka sama zrozumiała, o co
chodzi i chcąc wyjść na dwór, nacisnęła łapą odpowiedni przycisk.
Później dodawane zostały coraz bardziej skomplikowane słowa w różnych
kontekstach.

Przyciski takie można kupić w internecie i po przeczytaniu książki
samemu próbować nauczyć swojego psa wyrażać poprzez słowa to, co ma na
myśli.

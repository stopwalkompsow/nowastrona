---
layout: post
title: "KSW dołącza do kampanii Stop Walkom Psów"
excerpt: "Federacja KSW przyłącza się do kampanii społecznej Stop Walkom Psów. Inauguracja naszej współpracy odbędzie się podczas grudniowej Gali XTB KSW 77."
thumbnail: "/img/blog/ksw.jpg"
---

![placeholder](https://stopwalkompsow.pl/img/blog/ksw.jpg)

Federacja KSW przyłącza się do kampanii społecznej „Stop Walkom Psów".
Inauguracja naszej współpracy odbędzie się podczas grudniowej Gali XTB
KSW 77, gdzie w walce wieczoru zmierzą się Mariusz Pudzianowski i Mamed
Khalidov. Wbrew powszechnemu przekonaniu walki psów są wciąż
organizowane w Polsce i na świecie. Są one powiązane z międzynarodową
przestępczością zorganizowaną, gdzie w grę wchodzą zazwyczaj duże
pieniądze. Informacje o walkach trzymane są w tajemnicy przez osoby
zaangażowane w ten proceder. Inicjatywa "Stop Walkom Psów" jest
nieformalnym zrzeszeniem osób chroniących psy przed tym okrucieństwem.
Do tej pory prowadziliśmy przede wszystkim działania edukacyjne. W
listopadzie tego roku odbył się pierwszy cykl szkoleń we wszystkich
Szkołach Policji w Polsce na temat przeciwdziałania nielegalnym walkom
psów. Pisaliśmy o tym na naszym blogu. Powstała także koalicja polskich
klubów sportów walki sprzeciwiających się temu okrutnemu procederowi.
Dołączyło do niej kilkanaście klubów, w tym te najbardziej znane, m.in.
Czerwony Smok, Academia Gorila oraz Copacabana Team. 17 grudnia, podczas
Gali XTB KSW 77 w walce wieczoru rękawice skrzyżują największe gwiazdy
KSW -- Mamed Khalidov i Mariusz Pudzianowski. Wszystkie bilety w Arenie
Gliwice mogącej pomieścić prawie 15 tysięcy osób zostały wyprzedane w
niecałe dwa tygodnie. Wydarzenie będzie także transmitowane na żywo na
platformie internetowej Viaplay w Polsce oraz dziesięciu europejskich
krajach, a także na KSWTV na całym świecie. „- Zmuszanie psów do walki
na śmierć i życie to nie sport. To przemysł okrucieństwa niemający nic
wspólnego z etosem wojownika i sportowca. Jako jedna z najważniejszych
organizacji MMA na świecie włączaliśmy się już w przeszłości w działania
pomocowe względem psów. Tym razem chcemy mocno i wyraźnie wyrazić swoje
poparcie dla kampanii Stop Walkom Psów. Tym samym sprzeciwiamy się
bestialskiemu traktowaniu zwierząt i zarabianiu na ich cierpieniu", mówi
Martin Lewandowski, współzałożyciel i prezes KSW oraz dodaje: „O
kolejnych działaniach w ramach tej współpracy usłyszycie już niebawem,
bo wracamy z czymś znacznie większym w przyszłym roku." Koordynatorką
kampanii społecznej „Stop Walkom Psów" jest aktywistka Magdalena
Sienkiewicz, która uważa współpracę z Federacją KSW za kluczową dla
rozwoju inicjatywy. „- To dla nas zaszczyt, ale i silna mobilizacja do
dalszego działania. Nie da się systemowo przeciwdziałać temu
zorganizowanemu, okrutnemu procederowi inaczej niż koordynując pracę
organów ścigania, wymiaru sprawiedliwości i strony społecznej. Prestiż
Federacji KSW oraz ogromny zasięg jej oddziaływania w środowiskach
zainteresowanych sportem i uczciwą rywalizacją przełoży się na wyraźny
wzrost świadomości w społeczeństwie"-- mówi Sienkiewicz.

## O Federacji KSW

Federacja KSW została założona w 2004 roku przez współwłaścicieli
Macieja Kawulskiego i Martina Lewandowskiego. Stała się wiodącą
europejską organizacją MMA. KSW organizowało imprezy na dużą skalę w
Polsce, Wielkiej Brytanii, Irlandii, Chorwacji i jest rekordzistą pod
względem największego współczesnego wydarzenia MMA i największego w
historii w Europie, z 57 776 uczestnikami na KSW 39. W 2018 roku KSW
pokonało Polski Związek Piłki Nożnej, zdobywając tytuł „Organizacji
Sportowej Roku" w krajowym konkursie Nagrody Biznesu Sportowego.
